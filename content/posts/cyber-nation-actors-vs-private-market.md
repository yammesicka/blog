---
title: מעצמות ושוק פרטי בעולם הסייבר
author: ים מסיקה
date: 2017-10-12T21:53:00+00:00
categories:
  - דיונים
tags:
  - Kaspersky
  - NSA
  - Stuxnet
  - אבטחת מידע
  - ארצות הברית
  - ישראל
  - סייבר
---

שנת 2015. לפי פרסומים זרים, גופים ישראליים מזהים משהו מחריד במחשבים של חברת הסייבר המפורסמת ממוסקבה, Kaspersky. בחיפושם אחר מידע שאפשר לדלות על אודות פעילות החברה, הם גילו כלי האקינג שיכל להגיע אך ורק ממקום אחד – סוכנות הביון של ארצות הברית, ה־NSA. ממשלת ישראל מעבירה את התגלית המרעישה ל־NSA, וחקירה נפתחת באופן מיידי. כל הרמזים מובילים למסקנה הבלתי־נמנעת: לא רק שהכלים שלהם הגיעו לידי חברת אבטחה שתחקור אותם, אלא שהם גם הגיעו לידי הממשלה הרוסית.

החומרים, לכאורה, נדלו ממחשבי Kaspersky, חברה גדולה שבינה לבין ישראל דם רע כבר שנים. Kaspersky כתבו בזמנו דו"ח מפורט על התולעת Stuxnet, ששויכה לישראל ושיבשה את העשרת האורניום באיראן. החברה חשודה כבר זמן רב בשיתוף פעולה עם ממשלת רוסיה, עד לרמה שלפני חודש התקבלה החלטה האוסרת להתקין את מוצריה על מוסדות ממשלתיים ובטחוניים בארצות־הברית.

Kaspersky, כמובן, מכחישה את הטענות שמתעופפות לעברה. היא טוענת שנקלעה לסכסוך בין מעצמות, ושהיא תופסת איומי סייבר מכל הזירות, בלי להתייחס למקור האיום או למטרתו. היא אומרת שהם לא משתפים פעולה עם אף מדינה, ודוחה את הרמיזות שלפיהן במוצר שלה יש Backdoor כזה או אחר.

הענקית ממוסקבה גילתה על הפריצה הישראלית רק באמצע 2015, והיא משייכת אותה לישראל מכיוון שהקוד של הכלי ששימש לתקיפתה דומה להחריד ל־Duqu (המשויך גם הוא לישראל). הם אומרים שמניתוח הפריצה, נשמע שהיא קרתה עוד ב־2014, ושישראל התעניינה במיוחד במחקרים שהתבצעו על Regin (ארגון הביון הבריטי – GCHQ) ועל Equation Group (ארגון הביון של ארצות־הברית, NSA).

אם אני צריך לעצור לרגע ולנסות לתת פרשנות אישית, הייתי אומר שאנחנו נמצאים בעידן פסיכי לגמרי. מעצמות פורצות לחברות פרטיות ואחת לשנייה על ימין ועל שמאל, ומי שיתעלם משדה הקרב הזה יכול למצוא את עצמו עם תשתיות חיוניות משותקות. עזבו Game of Thrones, זה הדבר הבא.

בונוס יותר טכני: [דו"ח של TrendMicro][1] על עולם הפריצות לכספומטים.  
לקריאה נוספת: [NYT][2].

 [1]: https://www.infosecurity-magazine.com/news/latest-atm-malware-is-lightweight/?fbclid=IwAR3f9m4XIgw4U4GL7-CQfa97Q7P4JEIkERlHW7DsAwGuPaohO7vBkPWQn30
 [2]: https://www.nytimes.com/2017/10/10/technology/kaspersky-lab-israel-russia-hacking.html?fbclid=IwAR01gnPx6P4W6vCxGMGfUU9Q87TJv0PziSgYQfOi3ogKrTo5VIkGF4Fl9IQ
